<!DOCTYPE html PUBLIC "-//W3C//DTD HTML 4.01 Transitional//EN" "http://www.w3.org/TR/html4/loose.dtd">
<html xmlns="http://www.w3.org/1999/xhtml">
	<head>
		<meta content="text/html; charset=utf-8" http-equiv="Content-Type">
		<link href="stylesheet.css" rel="stylesheet" type="text/css">
	</head>
	<body>
		
<h5>Gorzki napój</h5>
<p>Blisko trzy tysiące lat temu u wybrzeży Zatoki Meksykańskiej ziarna kakaowca zainteresowały Olmeków. Kolejnymi cywilizacjami Ameryki Środkowej, jakie uprawiały roślinę dającą kakao, byli Majowie i Aztekowie. To właśnie oni przygotowywali z jej ziaren gorzki i dość ostry napój, przyprawiany m.in. chili i wanilią. Majowie oddawali się jego piciu także podczas wszelakich obrzędów i rytuałów. Dla Azteków ten płynny smakołyk był nie tylko źródłem energii, ale także afrodyzjakiem. Można przypuszczać, iż współczesnym – przyzwyczajonym do słodkiej czekolady, taki napój nie przypadłby do gustu. Nie zapominajmy jednak, że dodawanie do czekolady pikantnego chili (nie tylko do smakołyku w płynie, ale współcześnie także do tabliczek i pralinek) to pomysł wywodzący się od Azteków.</p>

<h5>Czekolada w Europie</h5>
<p>Pierwszym Europejczykiem, któremu ok. 1502 r. dane było spróbować czekolady, był Krzysztof Kolumb. Napój jednak go nie zachwycił – był bowiem wyjątkowo pikantny i gorzki. Ziarna kakaowca pojawiły się w Hiszpanii w 1528 r. za sprawą konkwistadora Hernána Cortésa. Pierwsi Europejczycy, którzy pijali kakaowy napój, doprawiali go cukrem i wanilią – aromatyczne dodatki spowodowały, że stał się ich przysmakiem.  Czekoladowy smakołyk królował na hiszpańskim dworze. Potem pojawił się we Francji – miało to miejsce na początku XVII wieku, za sprawą hiszpańskiej księżniczki Anny, małżonki Ludwika XIII.</p>

<h5>Słodkie tabliczki</h5>
<p>Pierwsze pralinki pojawiły się w drugiej połowie XVII wieku: wymyślił je kucharz króla Ludwika XIV, który nosił nazwisko Pralin. Francuzi propagowali czekoladę w kręgach europejskich arystokratów. Nie należy się więc dziwić, że aromat smakołyku znany był początkowo jedynie osobom majętnym. Przełomem w historii czekolady stała się jej produkcja w formie tabliczki. Najpierw Holender Konrad Jan van Houten wyprodukował w 1828 r. odtłuszczone sypkie kakao, które łatwo rozpuszczało się w mleku. Potem Szwajcar Rudolf Lindt w 1879 r. tak połączył i wymieszał składniki, że powstawała smaczna masa o gładkiej konsystencji. Od końca XIX wieku wyroby czekoladowe stawały się coraz bardziej dostępne, popularne, a także wymyślne.</p>
	</body>
	</html>